# -*- mode: mandoku-view; -*-
#+TITLE: 相山集
#+DATE: 2015-08-24 23:57:04.839854
#+PROPERTY: ID KR4d0164
#+PROPERTY: BASEEDITION WYG    
#+PROPERTY: JUAN 卷十三
<pb:KR4d0164_WYG_013-1a>¶
欽定四庫全書¶
　相山集巻十三　　　　　宋　王之道　撰¶
　　七言絶句¶
　　　送賈教授偉滿罷東歸¶
　　赤城賈之竒頃聞馳聲賢闗逺追其先洛陽年少¶
　　予願見之乆矣是行分教武陵予偶將命本路遂¶
　　獲相從於此首尾三年而児軰因得朝夕承教可¶
　　謂幸矣今報政還朝予亦早晚當罷去語離江濱¶
<pb:KR4d0164_WYG_013-1b>¶
　　令人悵然因成二十八字奉送行色隆興改元冬¶
　　十月戊辰¶
妙年才氣擅超羣試吏來司泮水芹行矣玉堂應召直¶
忍將風袂與君分¶
　　　重陽示二三友¶
龍山何處暮雲黄坐想前賢落㡌狂茰實菊花良不惡¶
為君沽酒作重陽¶
　　　秋日憫旱題香山莊舍¶
<pb:KR4d0164_WYG_013-2a>¶
千里驕陽稼穡枯人心窮極但天呼湏煩巖壑為霖手¶
下澤蒼生慰海隅¶
　　　寄梅花與曽子修¶
待船聊復駐征驂手撚梅花望翠嵐花似若人清絶俗¶
故從江北寄江南¶
　　　送曽式古歸建昌¶
兩年説歸明日歸江頭草軟花芬菲風調江浄船行駛¶
好看芳草懐春暉¶
<pb:KR4d0164_WYG_013-2b>¶
　　　酬孔純老送海錯三首¶
海錯東來自四明感君憐我故分珍拜嘉何必湏豪飲¶
大嚼姑從得句新¶
螺頭已荷兼三和鳯髓何須貴八珍多謝邦君憐不飲¶
只將詩句巧争新¶
惡語豈堪酬妙句麤餐曽不饜常珍得君海錯俱竒絶¶
從此鄞江發興新¶
　　　和子厚弟春日見寄三首¶
<pb:KR4d0164_WYG_013-3a>¶
睡起晴牕正憶渠老兵聲喏到前除新詩價重連城璧¶
便覺貧家富不虛¶
一鞭春色去迢迢溪上紅粧笑語嬌酒醉不知行客避¶
競眠芳草鬭裙腰¶
十里西疇馬送曛晚風依約度溪雲懸知今夜桃花雨¶
一洗焦枯慰使君¶
　　　謝潘夀卿恵牋并詩¶
餉厚東陽一萬畨從今難放筆頭閒新詩正與花牋似¶
<pb:KR4d0164_WYG_013-3b>¶
文彩縱横咳唾間¶
　　　道上雜花盛開¶
涓涓流水雨晴初夾道山花簇綵輿千騎不辭迎候逺¶
物情春意竟何如¶
　　　風雨損花¶
雨多南國惜春歸多謝詩人賦采菲堕白殘紅無處着¶
漫隨風絮作團飛¶
　　　落梅入硯池¶
<pb:KR4d0164_WYG_013-4a>¶
玉佩翻然下帝傍墨池照影妬新粧時人莫作飄零看¶
收拾毫端無盡香¶
　　　玉樹花¶
幾年埋沒亂荆榛軒檻移來特地新何事臨風忍相對¶
傷心一曲舊亡陳¶
　　　芭蕉¶
秋風鳴玉雨踈踈嫩綠臨牕半巻舒似是相知慰牢落¶
朝來肯寄一緘書¶
<pb:KR4d0164_WYG_013-4b>¶
　　　菊¶
千林揺落見孤芳色映青松破嫩黄玉露凄凉三逕晚¶
金英芬馥幾叢香¶
　　　山茶¶
開花不與衆芳期先得江梅破白時犀甲鶴頭㣲帶雪¶
畫屏曽見两三枝¶
　　　荷花¶
亭亭青盖倚宫粧新浴温泉體自香暫借青風來一霎¶
<pb:KR4d0164_WYG_013-5a>¶
欲披雲錦見蜂房¶
　　　紅梅¶
穠華不與衆芳同偏愛施朱立曉風莫道春來無酒病¶
臉霞猶帶夜來紅¶
　　　題烏江官舍木芙蓉¶
桃葉蕭踈栁葉黄清寒應怯夜來霜芙蓉雅與秋相好¶
獨對層臺試曉粧¶
　　　青梅¶
<pb:KR4d0164_WYG_013-5b>¶
踈白欺人侵短鬢老紅乗酒駐衰顔食梅已判非吾事¶
把讀清詩憶故山¶
　　　和魏定父早春十首¶
早從子美追懶真近向長康得癡絶相逢可笑復可憐¶
君看稀踈鬢邉雪¶
安得都䕶胡青驄與君並轡揺玲瓏南溪今日凍初觧¶
好㸔㳺魚翻鬛紅¶
依依楊栁繞溪斜黒白溪頭鵠伴鴉雨過蕪菁自春色¶
<pb:KR4d0164_WYG_013-6a>¶
一叢茅屋野人家¶
晚來天意欲晴寒幽鳥争春到舌端詩骨自憐山様瘦¶
酒腸君似海能寛¶
門前溪水緑縈逥風縠無邉費剪裁待與東君寫春色¶
好教紅紫一時開¶
春到花梢一㸃紅吹嘘應謝曉來風南園繚繞城邉路¶
無限詩情杖履中¶
㶁㶁溪流碎玉鳴野梅隨處伴行人歸歟路出臨卭市¶
<pb:KR4d0164_WYG_013-6b>¶
凖擬沉浮麴米春¶
怪來庭砌堕寒梅風笛數聲清以哀兩日枯腸饜蔬筍¶
不堪茗椀發輕雷¶
辰𤓰醉竹定何如試問君家種蒔書坐乆幽牕轉斜日¶
恰憐梅影上衣裾¶
南禪相望無多地深謝髙軒日見過歸去山林遂閒放¶
却尋農圃問誰何¶
　　　和秦夀之春晚偶成八絶¶
<pb:KR4d0164_WYG_013-7a>¶
相從輙莫太怱怱賭酒分茶自有功誰謂春歸無處覔¶
栁蹊飛絮亂因風¶
照眼酴醿正及時鞓紅相映似相知天公應也憐芳意¶
一霎輕風宿霧披¶
花外霏㣲雨㺯晴亂紅狼藉過清明傷春正苦無聊甚¶
接接欣聞噪鵲聲¶
官閒時醉秀溪春醉裏吟詩字字新欲報自慚無好語¶
年來胸次亦埃塵¶
<pb:KR4d0164_WYG_013-7b>¶
欲下荒庭意已闌一枝紅藥坐中看東風不息成何事¶
又醖春隂作夜寒¶
輕隂還傍麥秋天病怯春寒獨衣綿老境不知行樂好¶
坐來芳樹㸔鶯遷¶
春來談笑數追陪多謝傳杯不放杯醉裏狂言應可笑¶
問春歸去幾時囬¶
帶雨飛來燕一雙問伊何事為春忙野人不觧呢喃意¶
勉强搜吟對麥光¶
<pb:KR4d0164_WYG_013-8a>¶
　　　和王圜中道上初見梅花二首¶
馬頭驚見一枝新夾道歡呼擁吏民咫尺招提鷄黍約¶
不妨同醉萬家春¶
安養瘡痍過所親野人何幸預斯民自憐枯槁無生意¶
遂與寒梅競得春¶
　　　和沈次韓春日郊行二首¶
楊花落地鸊鵜飛百里湖山碧四圍信歩不知行幾逺¶
却憐芳草伴人歸¶
<pb:KR4d0164_WYG_013-8b>¶
山色新晴一蘸青隔溪無數野花明杞苖荻筍肥應美¶
採掇何妨趂晚烹¶
　　　和張文伯春日勸農¶
奉詔歡均草莽臣郊原風日自温温欲知太守催耕意¶
重榖劭農本聖恩¶
　　　和劉春卿秋夜對月¶
天宇澄清桂影秋騷人乗興欲登樓樓前白水三千頃¶
滉滉鎔銀爛不收¶
<pb:KR4d0164_WYG_013-9a>¶
　　　和章序臣梅花二首¶
　　之道比因諸公以職事多出無復有以詩相牽帥¶
　　者筆硯遂埃沒今日偶得早梅數枝不敢獨有漫¶
　　送序臣迺辱妙句輙嗣元韻奉謝¶
三月詩筒絶往來有時談麈許追陪梅花雅欲撩佳句¶
犯雪凌霜為我開¶
多謝蒼頭語我來恍如相見笑相陪新詩髙妙梅清絶¶
展讀花前病眼開¶
<pb:KR4d0164_WYG_013-9b>¶
　　　和孔純老江上避風題酒肆¶
對酒應從暮吹號酒行還喜薦溪毛若將物象評詩思¶
須向江頭看怒濤¶
　　　和張文伯黄悦之席上賦雪¶
功成三白到春逥好放雲天萬里開今夜子猷方對客¶
却煩安道過溪來¶
　　　和張文伯先梅後雪¶
六花無怪索詩催正恐清寒勒早梅待得江頭千樹暗¶
<pb:KR4d0164_WYG_013-10a>¶
故争明潔逐風來¶
　　　和子厚弟冬至即事¶
天容如鑑地無塵陽氣依稀動紫荆日晷漸長端可愛¶
霜華増重不勝清¶
　　　和王覺民雙泉道中¶
白雲深處是吾家山市歸來日影斜獨立前村聊送目¶
孤村流水鬧寒鴉¶
　　　和魯如晦七夕¶
<pb:KR4d0164_WYG_013-10b>¶
乞巧誰家綺席開夜闌簫鼓趂虚催啟明不為牽牛計¶
又放朝陽送曙來¶
　　　和陳天予經過南巢邑人迎舊尹¶
君來井邑笑烘烘君去蕭條逈不同似説攀轅如昨日¶
可憐身老長兒童¶
　　　和孔純老别鄰居錢進之醉寢留題¶
不敢搘笻問起居慮煩炰膾破兵厨杜門終日無人顧¶
新竹墻頭出萬夫¶
<pb:KR4d0164_WYG_013-11a>¶
　　　和張文伯洞庭柑¶
金苞照爼出雙柑想見和枝映筍籃欲倩玉纎分玉液¶
要濡燥吻發清談¶
　　　和劉春卿曉起讀書¶
夢斷幽禽恰轉更窺忩殘月淡孤燈孜孜讀誦如吾子¶
指日菁莪看錫朋¶
　　　偶書¶
萬事秋來只信縁為誰清&KR0329;晚風前斷虹收盡亷纎雨¶
<pb:KR4d0164_WYG_013-11b>¶
喜見江南八月天¶
　　　和吕子梅題陳倅牕前新栽竹二首¶
封殖要當同種玉翺翔端復見停鸞此君不是塵中物¶
豈減樊川十萬竿¶
自是清隂能借潤不應積雨尚流寒先生端的磻溪裔¶
乞與滄溟作釣竿¶
　　　和陳勉仲贈淮西漕吳介之二首¶
威嚴霜肅徳春陽民感澄清涕泗滂畏壘大穣知不晚¶
<pb:KR4d0164_WYG_013-12a>¶
三年端可笑庚桑¶
九郡瘡痍頼拊存年來和氣浹江村此恩未易論天報¶
請看于公大里門¶
　　　和趙積中白蓮三首¶
翠盖亭亭水滿塘六銖新製帶天香晚來扶洗嬌無力¶
盡鬭冰肌不鬭粧¶
清風習習晚香㣲坐使詩人賦采菲想見温泉初濯玉¶
侍兒嬌擁太真妃¶
<pb:KR4d0164_WYG_013-12b>¶
耻同流軰㺯胭脂一様新裁雪白衣何日與君携酒去¶
兩般分取載將歸¶
　　　和張元禮水仙花二首¶
素頰黄心破曉寒葉如諼草臭如蘭一樽坐對東風軟¶
敢比江梅取次㸔¶
沉水香濃畫不煙賦花誰是飲中仙顧予老拙辭源澁¶
空想東坡萬斛泉¶
　　　和秦夀之銅陵江上二首¶
<pb:KR4d0164_WYG_013-13a>¶
楓葉霜餘霞燦爛葦花風起雪縱横銅陵江上秋容好¶
兩絶新詩取次成¶
烟銷逺水分帆影木落踈林出斧㾗嘯詠不知紅日下¶
九華何處望中昏¶
　　　和子厚弟九日登魏文振亭園七首¶
瀟洒湖東小小亭一時酬唱有三明亭前澄練無邉際¶
應助詩人冩物情¶
亂挿黄花趂節宜年華休向鏡中悲已知和氣囬春谷¶
<pb:KR4d0164_WYG_013-13b>¶
横管臨風更一吹¶
一龕燈火夜凄清壁下秋蟲斷續聲細把新詩等風味¶
易牙元不亂淄澠¶
疎懶常嫌束帶勞年來見客强垂條不知此病容醫否¶
瀝瀝真珠出小槽¶
雨餘東北望銀屏一帶寒山映骨清誰道西風能換物¶
染紅楓樹亦多情¶
宿雨飛花阻擷芳寄題端欲為増光何時登攬快晴日¶
<pb:KR4d0164_WYG_013-14a>¶
㵸茗揮毫看瑞香¶
官道千秋坐小車仙隨阮肇飯胡麻男兒正患無津耳¶
千古留侯事可嘉¶
　　　時雨二絶和趙積中韻¶
稻花時候一犂雨天意從人無間然我亦摧頽窮甚矣¶
煩君試考小行年¶
白江州熟人炊玉競説前年斗萬錢何事農夫太庸鄙¶
欲將豚酒謝蒼天¶
<pb:KR4d0164_WYG_013-14b>¶
　　　緑萼梅¶
天然膩玉細生香斜倚東風竚淡粧可是春寒猶料峭¶
曉窻猶試緑羅裳¶
　　　榴花¶
看花令我憶金明五月尊罍竹葉青&KR0444;窕寳津樓下路¶
斷腸千里四周星¶
　　　送顧渚茶與孔純老¶
曉來飛雪似欺春盡把羣芳㸃綴勻莫訝兩旗分顧渚¶
<pb:KR4d0164_WYG_013-15a>¶
要令佳句鬭清新¶
