# -*- mode: mandoku-view; -*-
#+TITLE: 相山集
#+DATE: 2015-08-24 23:57:04.582616
#+PROPERTY: ID KR4d0164
#+PROPERTY: BASEEDITION WYG    
#+PROPERTY: JUAN 提要
<pb:KR4d0164_WYG_000-1a>¶
欽定四庫全書　　　　　集部四¶
　提要¶
　　相山集三十巻　　　别集類三(宋/)¶
　　　　臣等謹案相山集三十卷宋王之道撰之道¶
　　　　字彦猷廬州人宣和六年與兄之義弟之深¶
　　　　同登進士第調歴陽丞南渡後累官湖南轉¶
　　　　運判官以朝奉大夫致仕後以其子藺官樞¶
　　　　宻使追贈太師宋史為藺立傳而不及之道¶
<pb:KR4d0164_WYG_000-1b>¶
　　　　故其事蹟不詳惟尢袤所撰神道碑尚在永¶
　　　　樂大典中可以考見大畧之道嘗自號相山¶
　　　　居士其集即以為名宋史藝文志作二十五¶
　　　　巻書録解題作二十六巻寳祐濡須志及濡¶
　　　　須續志俱作四十巻尤袤碑文作三十巻彼¶
　　　　此乖互不合今原集既亡無可復証然袤碑¶
　　　　乃據其子家狀所書似當得其實也初金兵¶
　　　　南伐廬州盜起之道率鄉人據險共保城賴¶
<pb:KR4d0164_WYG_000-2a>¶
　　　　　以全幹畧頗有足稱又其登第對䇿時即極¶
　　　　　言燕雲用兵之非以切直抑置下列及紹興¶
　　　　　和議初成之道方通判滁州移吏部侍郎魏¶
　　　　　矼司諫曽統書力陳辱國非便尋又上疏論¶
　　　　　之並以前書繳進大忤秦檜意謫監南雄鹽¶
　　　　　稅坐是淪廢者二十年今原疏雖佚不存而¶
　　　　　所與矼統二書具在集中其所論九不可和¶
　　　　　之說慷慨激烈足與胡銓封事相匹氣節尢¶
<pb:KR4d0164_WYG_000-2b>¶
　　　　　不可及其他論事諸劄子亦多明白曉暢可¶
　　　　　以見諸施行韻語雖非所長而抒冩性情具¶
　　　　　有真朴之致盖有體有用之言固不徒以文¶
　　　　　章工拙論矣謹就永樂大典各韻中蒐輯編¶
　　　　　次仍可得三十巻疑明初纂修諸臣重其為¶
　　　　　人全部收入故雖偶有脱遺而仍去原數不¶
　　　　　逺歟乾隆四十六年九月恭校上¶
　　　　　　　　　　　總纂官(臣/)紀昀(臣/)陸錫熊(臣/)孫士毅¶
<pb:KR4d0164_WYG_000-3a>¶
　　　　　　　　　　　總　校　官(臣/)陸　費　墀¶
